    Questa è una traduzione  italiana non ufficiale della  Licenza
    Pubblica Generica  Attenuata  GNU.   Non   è  pubblicata dalla
    Free    Software   Foundation    e   non   ha  valore   legale
    nell'esprimere  i  termini  di distribuzione del software  che
    usa la licenza LGPL.   Solo  la versione originale  in inglese
    della  licenza   ha   valore  legale.   Lo   scopo  di  questa
    traduzione è quello di aiutare le persone di lingua italiana a
    capire meglio il significato della licenza LGPL.

    This is  an unofficial translation  of  the GNU Lesser General
    Public License into Italian. It was not published by the  Free
    Software  Foundation,  and   does  not  legally    state   the
    distribution terms for software   that uses the GNU LGPL--only
    the original English text of the GNU LGPL does that.  However,
    we    hope that this translation   will  help Italian speakers
    understand the GNU LGPL better.

Licenza Pubblica Generica Attenuata (LGPL) del progetto GNU

Versione 2.1, Febbraio 1999
Copyright © 1991, 1999 Free Software Foundation, Inc.
51 Franklin St, Fifth Floor, Boston, MA 02110-1301, USA

Chiunque può copiare e distribuire copie letterali di questo documento
di licenza, ma non ne è permessa la modifica.

[Questa è la prima versione rilasciata della Licenza Pubblica Generica
Attenuata, ed è intesa come successore della Licenza Pubblica Generica
per  Librerie  del Progetto  GNU,  versione  2,  perciò il  numero  di
versione è 2.1]

Preambolo

Le  licenze  della maggior  parte  dei  programmi  hanno lo  scopo  di
togliere  all'utente  la  libertà   di  condividere  e  modificare  il
programma stesso.  Viceversa, le  Licenze Pubbliche Generiche GNU sono
intese a garantire la libertà  di condividere e modificare il software
libero, al fine di assicurare che i programmi siano liberi per tutti i
loro utenti.

Questa  Licenza, la  Licenza  Pubblica Generica  Attenuata (LGPL),  si
applica  a specifici pacchetti  software, tipicamente  librerie, della
Free  Software Foundation  e di  altri  autori che  decidono di  usare
questa Licenza.   Chiunque può usare questa licenza,  ma suggeriamo di
valutare  prima  attentamente  se  questa licenza,  piuttosto  che  la
normale Licenza Pubblica Generica,  sia la migliore strategia da usare
per ogni specifico caso, sulla base delle seguenti spiegazioni.

Quando si  parla di software  libero (free software), ci  si riferisce
alla libertà,  non al prezzo.   Le nostre Licenze  Pubbliche Generiche
sono  progettate per  assicurarsi  che ciascuno  abbia  la libertà  di
distribuire copie del  software libero (e farsi pagare  per questo, se
vuole); che ciascuno riceva il  codice sorgente o che, se vuole, possa
ottenerlo; che  ciascuno possa modificare il programma  o usarne delle
parti in nuovi  programmi liberi; e che ciascuno  sappia di poter fare
queste cose.

Per  proteggere  i diritti  dell'utente,  abbiamo  bisogno di  imporre
restrizioni che  vietino ai distributori  di negare tali diritti  o di
chiedere   di  rinunciarvi.   Queste  restrizioni   si   traducono  in
determinate  responsabilità a  carico  di chi  distribuisce copie  del
software o di chi lo modifica.

Ad esempio, chi distribuisce copie di una libreria LGPL, gratuitamente
o a  pagamento, deve concedere ai  destinatari tutti i  diritti che ha
ricevuto. Deve anche assicurarsi  che i destinatari ricevano o possano
ottenere  il  codice  sorgente.  Se  ha collegato  altro  codice  alla
libreria, deve fornire i file oggetto completi ai destinatari, in modo
che essi  possano ricollegarli alla libreria dopo  averla modificata e
ricompilata.  E deve mostrar  loro queste condizioni della licenza, in
modo che essi conoscano i propri diritti.

Tuteliamo  i  diritti dell'utente  in  due  modi:  (1) proteggendo  la
libreria attraverso il  copyright, e (2) offrendo una  licenza che dia
il permesso legale di copiare, distribuire e modificare la libreria.

Per  proteggere  ogni  distributore,  vogliamo  rendere  assolutamente
chiaro che non esistono  garanzie per questa libreria libera. Inoltre,
se la libreria viene modificata  da qualcun altro e ridistribuita, chi
la riceve dovrebbe essere informato  che quanto in  suo possesso non è
la  versione  originale,  in  modo  che  ogni  problema  eventualmente
introdotto   da  altri   non  danneggi   la   reputazione  dell'autore
originario.

Infine, l'esistenza di ogni  programma libero è costantemente sotto la
minaccia  dei brevetti  sul  software. Vogliamo  esser  certi che  una
azienda non possa effettivamente  porre restrizioni sugli utenti di un
programma libero ottenendo una  licenza restrittiva da un proprietario
di  brevetto.  Perciò insistiamo  sul fatto  che qualsiasi  licenza di
brevetto  ottenuta per  una  versione della  libreria debba  risultare
coerente con la piena libertà d'uso specificata in questa licenza.

La maggior parte del software  GNU, incluse alcune librerie, è coperto
dalla normale Licenza Pubblica Generica (GPL) del Progetto GNU. Questa
licenza, la  Licenza Pubblica Generica Attenuata (LGPL),  si applica a
certe librerie  specifiche ed è  assai diversa dalla  Licenza Pubblica
Generica normale. Questa licenza  viene usata per determinate librerie
in modo da permettere il collegamento di tali librerie a programmi non
liberi.

Quando un programma è collegato con una libreria, sia staticamente sia
usando una libreria condivisa, legalmente parlando la combinazione dei
due  elementi  è  un  lavoro  combinato, un  derivato  della  libreria
originale.  Perciò la normale  Licenza Pubblica Generica permette tale
collegamento solo se l'intera  combinazione risulta conforme ai propri
criteri di  libertà.  La Licenza Pubblica  Generica Attenuata consente
criteri più permissivi per collegare altro codice alla libreria.

Questa licenza viene definita la Licenza Pubblica Generica «Attenuata»
perché  fa meno per  proteggere la  libertà dell'utente  rispetto alla
normale  Licenza  Pubblica  Generica.  Essa  fornisce  inoltre  minori
vantaggi agli  sviluppatori di software libero  nella competizione con
programmi non liberi. Questi svantaggi  sono la ragione per cui usiamo
la Licenza Pubblica Generica  per molte librerie. Tuttavia, la Licenza
Pubblica   Generica  Attenuata   fornisce  dei   vantaggi   per  certe
circostanze speciali.

Ad  esempio,   in  rare   occasioni,  può  presentarsi   la  necessità
particolare  di   incoraggiare  l'uso  più  ampio   possibile  di  una
determinata libreria, in modo che divenga uno standard de facto.  Onde
raggiungere quest'obiettivo,  i programmi non liberi  devono essere in
grado di  utilizzare la libreria.  Un  caso più frequente  è quello di
una libreria libera  che svolga lo stesso compito  di una libreria non
libera largamente utilizzata.

In questa  situazione, ha  poco senso limitare  la libreria  libera al
solo software libero, quindi  utilizziamo la Licenza Pubblica Generica
Attenuata.

In  altri  casi,  il  permesso  di usare  una  specifica  libreria  in
programmi non liberi consente a  un maggior numero di persone l'uso di
un'ampia  quantità di programmi  liberi. Per  esempio, il  permesso di
utilizzare  la libreria  C del  Progetto GNU  in programmi  non liberi
consente a molte più persone  di usare l'intero sistema operativo GNU,
come  pure  della  sua  variante  più  comune,  il  sistema  operativo
GNU/Linux.

Sebbene la Licenza Pubblica Generica Attenuata tuteli la libertà degli
utenti  in  misura  minore,  garantisce  all'utente  di  un  programma
collegato  alla  Libreria la  libertà  e  i  mezzi per  eseguire  tale
programma usando una versione modificata della Libreria.

Seguono  i  termini   e  le  condizioni  precise  per   la  copia,  la
distribuzione  e   la  modifica.  Si  faccia   molta  attenzione  alla
differenza  tra "opera  basata sulla  libreria"  e "opera  che usa  la
libreria". La prima contiene codice derivato dalla libreria, mentre la
seconda deve essere combinata con la libreria per poter funzionare.

TERMINI E CONDIZIONI PER LA COPIA, LA DISTRIBUZIONE E LA MODIFICA

Questa Licenza si  applica a ogni libreria software  o altro programma
che contenga  una nota  posta dal detentore  del copyright o  da altro
soggetto  autorizzato  in  cui  si  specifichi  che  tale  libreria  o
programma vada  distribuito secondo  i termini della  Licenza Pubblica
Generica Attenuata (definita anche "questa Licenza").

Per "libreria"  s'intende una raccolta  di funzioni software  e/o dati
predisposti in modo da poter essere facilmente collegati con programmi
applicativi (che utilizzano alcune di  queste funzioni e dati) così da
formare degli eseguibili.

Il termine "Libreria" usato da qui  in poi si riferisce a ogni tipo di
libreria  software  o  opera  che  sia  stata  distribuita  in  questi
termini. L'espressione "un'opera basata  sulla Libreria" indica sia la
Libreria  sia ogni  opera  derivativa come  definito  dalla legge  sul
diritto d'autore:  ovvero, un'opera contenente  la Libreria o  una sua
parte, sia  inalterata sia con modifiche e/o  tradotta direttamente in
un altro linguaggio.   (Da qui in avanti, la  traduzione viene inclusa
senza limitazioni nel termine "modifica".)

Per "codice sorgente"  di un'opera s'intende la forma  di codice usato
di  preferenza per apportare  modifiche. Per  una libreria,  il codice
sorgente completo  è il codice  sorgente di tutti i  moduli contenuti,
più ogni file  associato per la definizione delle  interfacce, più gli
script  utilizzati per controllare  la compilazione  e l'installazione
della libreria.

Attività diverse  dalla copiatura,  distribuzione e modifica  non sono
coperte   da  questa   Licenza  e   sono   al  di   fuori  della   sua
influenza.  L'atto di  eseguire  il Programma  non  viene limitato,  e
l'output  del programma è  coperto da  questa Licenza  solo se  il suo
contenuto     costituisce    un'opera     basata     sulla    Libreria
(indipendentemente dal  fatto che sia  stato creato con  strumenti che
usino la Libreria). In base alla natura della Libreria e del programma
che usa la Libreria il suo  output può essere o meno coperto da questa
Licenza.

1. Il  Licenziatario può  copiare  e distribuire  copie letterali  del
codice sorgente completo della  Libreria così come viene ricevuto, con
qualsiasi mezzo, a condizione  che riproduca chiaramente su ogni copia
un'appropriata nota  per il copyright  e per la mancanza  di garanzia;
che  mantenga   intatti  tutti  i  riferimenti  a   questa  Licenza  e
all'assenza di ogni  garanzia; e che distribuisca una  copia di questa
Licenza insieme alla Libreria.

Il  Licenziatario può  richiedere  un pagamento  per il  trasferimento
fisico di  una copia,  e può anche,  a propria discrezione,  offrire a
pagamento una garanzia aggiuntiva.

2. Il Licenziatario può  modificare la propria copia o  le copie della
Libreria o qualsiasi sua parte, creando in questo modo un'opera basata
sulla Libreria,  e copiare o  distribuire tali modifiche o  tale opera
secondo  i  termini del  precedente  articolo  1,  purché soddisfi  in
aggiunta tutte le seguenti condizioni:

a) L'opera modificata deve essere a sua volta una libreria software.

b) Il Licenziatario deve inserire  nei file modificati una chiara nota
in cui si  spieghi che ha cambiato  il file e riporti la  data di ogni
modifica.

c)  Il Licenziatario conceda  in licenza  l'opera nella  sua interezza
senza oneri ad ogni terza parte sotto i termini di questa Licenza.

d)  Se una  funzionalità  della Libreria  modificata  implica che  una
funzione  o   una  tabella  dati  vengano  forniti   da  un  programma
applicativo che  usa tale funzionalità, in casi  diversi dal passaggio
di  argomenti  quando  la   funzionalità  viene  invocata,  allora  il
Licenziatario deve accertarsi al meglio delle proprie possibilità che,
nel  caso l'applicazione  non  fornisca tale  funzione  o tabella,  la
funzionalità possa  operare comunque  ed esegua qualsiasi  parte della
propria funzione abbia ancora senso.

Ad esempio,  la funzione di una  libreria per il  calcolo delle radici
quadrate ha un fine ben determinato indipendente dall'applicazione. Di
conseguenza,  il   comma  2d   richiede  che  ogni   funzione  fornita
dall'applicazione  o  dalla tabella  usata  da  tale funzione  debbano
essere opzionali: qualora l'applicazione  non le fornisca, la funzione
radice quadrata deve comunque poter calcolare le radici quadrate.

Questi   requisiti  si  applicano   all'opera  modificata   nella  sua
interezza. Se sezioni identificabili  di quest'opera non sono derivate
dalla   Libreria   e   possono  essere   ragionevolmente   considerate
indipendenti e opere separate in quanto tali, allora questa Licenza, e
i  suoi  termini,  non  si  applicano a  quelle  sezioni  che  vengano
distribuite  come   opere  separate.  Ma  quando   tali  sezioni  sono
distribuite in blocco come parte di un'opera basata sulla Libreria, la
distribuzione  dell'opera  completa  deve  essere effettuata  sotto  i
termini di questa Licenza,  i cui permessi per successivi licenziatari
si  estendono  all'opera  completa,   e  quindi  ad  ogni  sua  parte,
indipendentemente da chi l'abbia scritta.

Così  l'intento  di  questa  sezione  non  è  quello  di  accampare  o
contestare   alcun   diritto   su   opere  scritte   interamente   dal
Licenziatario; piuttosto, l'intento è  quello di esercitare il diritto
al  controllo  della distribuzione  di  lavori  derivati o  collettivi
basati sulla Libreria in questione.

In  aggiunta, la  semplice aggregazione  con la  Libreria  di un'altra
opera non  basata sulla  Libreria (o anche  con un'opera  basata sulla
Libreria) su  un mezzo di memorizzazione o  distribuzione  non implica
che l'altra opera ricada nell'ambito di questa Licenza.

3. Il  Licenziatario  può decidere  di  applicare  a  una copia  della
Libreria i  termini dell'ordinaria Licenza Pubblica  Generica GNU (GNU
GPL)  al posto di  questa Licenza.  Per farlo,  deve cambiare  tutti i
riferimenti a questa Licenza, in modo che si riferiscano all'ordinaria
Licenza Pubblica Generica GNU versione 2, anziché a questa Licenza. Se
dovesse essere pubblicata una versione della Licenza Pubblica Generica
GNU  successiva  alla  2,  volendo  si può  specificare  questa  nuova
versione.  Il Licenziatario non deve apporre alcun altro cambiamento a
queste note.

Una volta  operato questo cambiamento  su una determinata  copia, esso
diviene irreversibile  per tale copia  e la Licenza  Pubblica Generica
GNU si applica  a tutte le successive copie e  opere derivate create a
partire da tale copia.

Questa opzione  torna utile  qualora il Licenziatario  intenda copiare
parte  del  codice  della Libreria  in  un  programma  che non  è  una
libreria.

4. Il Licenziatario può  copiare e distribuire la Libreria  (o parti o
derivati di essa, come espresso dall'articolo 2) sotto forma di codice
oggetto o eseguibile secondo i  termini dei precedenti articoli 1 e 2,
a  condizione che  il Licenziatario  alleghi il  corrispondente codice
sorgente completo,  in formato leggibile  dal calcolatore, distribuito
secondo quanto stabilito dagli articoli  1 e 2 su un mezzo comunemente
utilizzato per lo scambio di software.

Nel caso  la distribuzione di codice oggetto  dovesse avvenire tramite
accesso  alla  copia da  un  determinato  luogo,  allora l'offerta  di
analogo  accesso per  copiare il  codice sorgente  dal  medesimo luogo
soddisfa il  requisito di distribuzione del codice  sorgente, anche se
terze parti non sono obbligate a copiare il sorgente insieme al codice
oggetto.

5.  Un programma  che non contenga alcun derivato  di nessuna porzione
della  Libreria,  ma  è   progettato  per  lavorare  con  la  Libreria
attraverso  compilazione  o collegamento  con  questa, viene  definito
"un'opera che  usa la Libreria".  Tale opera, isolata, non  è derivata
dalla Libreria,  e pertanto ricade  al di fuori dell'ambito  di questa
Licenza.

Tuttavia, collegando  "un'opera che usa la  Libreria" con quest'ultima
si crea un eseguibile che  è derivato dalla Libreria stessa (poiché ne
contiene   delle  parti),   piuttosto   che  "un'opera   che  usa   la
Libreria". Di  conseguenza, il codice  eseguibile è coperto  da questa
Licenza.  L'articolo 6  illustra  i termini  per  la distribuzione  di
questo tipo di eseguibili.

Quando "un'opera che usa la Libreria" utilizza materiale da un file di
header che fa  parte della Libreria, il codice  oggetto dell'opera può
essere un'opera  derivata dalla Libreria  anche se il  codice sorgente
non  lo è.  Il fatto  che  questo sia  vero o  meno è  particolarmente
importante nel  caso in  cui l'opera possa  essere collegata  senza la
libreria,  o  che  sia  una   libreria  essa  stessa.  La  soglia  per
determinare  questa distinzione  non viene  stabilita in  modo preciso
dalla legge.

Se  tale file  oggetto  utilizza solo  parametri  numerici, schemi  di
strutture  dati e  accessori, e  piccole macro  o piccole  funzioni in
linea (lunghe al massimo 10  righe), allora l'uso del file oggetto non
è  sottoposto  a  restrizioni,  indipendentemente dal  fatto  che  sia
legalmente da considerare un'opera derivata. Eseguibili che contengano
tale  codice  oggetto  in  aggiunta  a porzioni  della  Libreria  sono
comunque regolati dall'articolo 6.

Altrimenti,  nel   caso  l'opera  sia  derivata   dalla  Libreria,  il
Licenziatario può distribuire il  codice oggetto dell'opera in base ai
termini  dell'articolo  6.   Ogni  eseguibile  contenente  quell'opera
ricade  comunque sotto  i  termini dell'articolo  6, prescindendo  dal
fatto che sia direttamente collegato o meno alla Libreria stessa.

6.  Come  eccezione  all'articolo  precedente,  il  Licenziatario  può
combinare o collegare "un'opera  che usa la Libreria" con quest'ultima
onde  creare   un'opera  che  contenga  porzioni   della  Libreria,  e
distribuire  tale  opera secondo  termini  di  propria scelta,  purché
questi termini consentano  la modifica dell'opera ad uso  privato e la
decompilazione limitatamente  al fine di  effettuare il debug  di tali
modifiche.

Il Licenziatario  deve includere in  ogni copia dell'opera  una chiara
nota in cui si specifichi l'utilizzo  della Libreria e il fatto che la
Libreria e  il suo  impiego vengono regolati  da questa  Licenza. Deve
inoltre fornire  una copia di questa Licenza.  Se durante l'esecuzione
l'opera  visualizza  le  note   di  copyright,  insieme  a  queste  il
Licenziatario  deve includere  le  note di  copyright della  Libreria,
oltre al riferimento diretto ad una copia di questa Licenza.

Il Licenziatario deve inoltre fare una delle seguenti cose:

a)  Fornire  insieme  all'opera  il  codice  sorgente  completo  della
Libreria  in un formato  leggibile da  calcolatore, comprese  tutte le
modifiche apportate  (che devono essere distribuite  secondo i termini
previsti dagli articoli 1 e 2);  e, nel caso l'opera sia un eseguibile
collegato con la  Libreria, fornire "l'opera che usa  la Libreria" con
il codice  oggetto e/o sorgente  completo, in modo che  l'utente possa
modificare la  Libreria e  poi ricollegare il  tutto onde  produrre un
eseguibile modificato contenente la Libreria modificata.  È inteso che
l'utente  che dovesse cambiare  il contenuto  dei file  di definizione
della  Libreria  non  sarà  necessariamente in  grado  di  ricompilare
l'applicazione per usare tali definizioni modificate.

b) Usare un appropriato  meccanismo di condivisione delle librerie per
collegare  la Libreria.  Un meccanismo  appropriato è  quello  che (1)
durante l'esecuzione  utilizza una  copia della libreria  già presente
nel computer  dell'utente, anziché copiare le  funzioni della libreria
nell'eseguibile,  e  (2)  funzionerà  correttamente con  una  versione
modificata  della libreria,  se l'utente  ne installa  una,  purché la
versione modificata  sia compatibile a  livello di interfaccia  con la
versione con la quale è stata creata l'opera.

c) Allegare  all'opera un'offerta scritta,  valida per almeno  3 anni,
per  la fornitura  allo stesso  utente dei  materiali  specificati nel
precedente  comma  6a,   ad  un  costo  non  superiore   a  quello  di
distribuzione.

d)  Se la  distribuzione dell'opera  viene effettuata  tramite accesso
alla  copia da  un luogo  specifico, va  offerto analogo  accesso alla
copia dei materiali sopra specificati dallo stesso luogo.

e)  Verificare che  l'utente abbia  già ricevuto  una copia  di questi
materiali o che il Licenziatario gliene abbia già inviata una.

Per  un  eseguibile, la  forma  richiesta per  l'  "opera  che usa  la
Libreria"  comprende  ogni  dato  o  programma  di  servizio  che  sia
necessario  per ricreare  l'eseguibile.  Tuttavia si  fa una  speciale
eccezione:  il  materiale  da  distribuire  non  deve  necessariamente
includere tutto  quanto normalmente  distribuito (in forma  sorgente o
binaria) con i principali  componenti (compilatore, kernel e così via)
del sistema operativo sul quale funziona l'eseguibile, a meno che tali
componenti non siano distribuiti insieme all'eseguibile.

Può accadere  che questo requisito contraddica  le restrizioni dettate
da licenze di altre  librerie proprietarie normalmente non fornite con
il sistema operativo.

Queste contraddizioni comportano l'impossibilità di utilizzare insieme
tali librerie e la Libreria in un eseguibile da distribuire.

7. Il Licenziatario può inserire  in una singola libreria funzionalità
che siano un'opera basata sulla Libreria insieme ad altre funzionalità
di  libreria non  regolate  da questa  Licenza,  e distribuire  questa
libreria combinata, purché  venga comunque consentita la distribuzione
separata dell'opera  basata sulla Libreria e  delle altre funzionalità
di libreria,  e posto  che il Licenziatario  rispetti le  seguenti due
condizioni:

a) Insieme  alla libreria combinata,  fornisca una copia  della stessa
opera   basata  sulla   Libreria,  non   combinata   con  nessun'altra
funzionalità di libreria. Questa deve essere distribuita rispettando i
termini enunciati sopra.

b)  Apponga alla  libreria  combinata  una chiara  nota  in cui  viene
specificato  che  parte di  essa  è  un'opera  basata sulla  Libreria,
spiegando altresì dove trovare  la versione non combinata della stessa
opera.

8. Il  Licenziatario   non  può  copiare,   modificare,  rilicenziare,
collegare o  distribuire la Libreria se non  nei termini espressamente
enunciati  in   questa  Licenza.   Qualsiasi   tentativo  di  copiare,
modificare,  rilicenziare, collegare o  distribuire la  Libreria sotto
altri  termini non  è  valido e  annullerà  automaticamente i  diritti
ricevuti con questa Licenza.  Tuttavia, gli altri soggetti che abbiano
ricevuto copie o diritti dal Licenziatario secondo i termini di questa
Licenza non vedranno revocate le loro licenze fino a che tali soggetti
ne rispettino i termini.

9. Il Licenziatario  non è tenuto ad accettare  questa Licenza, poiché
non l'ha firmata. In ogni caso, nient'altro gli garantisce il permesso
di  modificare  o   distribuire  la  Libreria  o  le   opere  da  essa
derivate. Queste azioni sono proibite  dalla legge per chi non accetta
questa Licenza. Di conseguenza, modificando o distribuendo la Libreria
(o  qualsiasi opera  basata sulla  Libreria), il  Licenziatario indica
l'accettazione di  questa Licenza  in tal senso,  e quindi di  tutti i
suoi  termini  e condizioni  relativamente  a  copia, distribuzione  e
modifica della Libreria o di opere basate su questa.

10. Ogni  volta  che  il  Licenziatario  distribuisce  la  Libreria  o
un'opera basata  su di essa, il ricevente  ottiene automaticamente una
licenza dal Licenziatario originale di copiare, distribuire, collegare
o modificare  la Libreria secondo questi termini  e queste condizioni.
Il  Licenziatario  non può  imporre  alcuna  ulteriore restrizione  al
ricevente   nel  suo   esercizio  dei   diritti  qui   garantiti.   Il
Licenziatario non  è comunque tenuto  a imporre il rispetto  di questa
Licenza a terzi.

11. Se, a seguito di una  sentenza di un tribunale, di una imputazione
per  violazione  di  brevetto   o  per  qualsiasi  altro  motivo  (non
limitatamente   a   questioni  di   brevetti),   vengano  imposte   al
Licenziatario, sia dal tribunale sia  da accordi tra le parti o altro,
delle condizioni in contrasto  con quanto stabilito da questa Licenza,
tali  condizioni non esimono  nessun soggetto  dal rispetto  di questa
Licenza. Nel caso il  Licenziatario non possa distribuire un programma
in  un modo  da  soddisfare simultaneamente  gli  obblighi dettati  da
questa  Licenza e  altri obblighi  ad  essa pertinenti,  non si  potrà
procedere  ad  alcuna  distribuzione.  Se,  ad  esempio,  un  brevetto
vietasse a tutti quelli  che ricevono direttamente o indirettamente la
Libreria  la  sua ridistribuzione  senza pagamento di  diritti, allora
l'unico modo per rispettare  contemporaneamente tale brevetto e questa
Licenza è quello di non distribuire affatto la Libreria.

Se una parte di questo articolo è ritenuta non valida od inapplicabile
sotto  qualsiasi particolare  circostanza, il  resto  dell'articolo si
intende  applicabile   e  l'articolo   nel  suo  insieme   si  intende
applicabile in altre circostanze.

Non rientra negli intenti  di questo articolo indurre il Licenziatario
ad infrangere  alcun brevetto né  altre  rivendicazioni di  diritto di
proprietà,  né  di  contestare  la validità  di  tali  rivendicazioni.
L'obiettivo  di  questo articolo  è  unicamente  quello di  proteggere
l'integrità  del   sistema  di  distribuzione   dei  programmi  liberi
implementato  tramite l'utilizzo di  licenze pubbliche.  Molte persone
hanno  generosamente   contribuito  alla  vasta   gamma  di  programmi
distribuiti  attraverso  questo   sistema,  basandosi  sulla  coerente
applicazione  di tale  sistema.   Spetta soltanto  all'autore/donatore
decidere se  preferisca o meno  distribuire il software  tramite altri
sistemi, e il Licenziatario non può imporre tale scelta.

Questo articolo  punta a chiarire fino  in fondo ciò  che crediamo sia
una conseguenza del resto di questa Licenza.

12. Se  in alcuni paesi  la distribuzione  o l'impiego  della Libreria
sono limitati  da brevetti  o da interfacce  coperte da  copyright, il
detentore del  copyright originario che pone la  Libreria sotto questa
Licenza   può  aggiungere   esplicite  limitazioni   geografiche  alla
distribuzione  onde escluderne tali  paesi, in  modo da  consentire la
distribuzione   soltanto  in   quei  paesi   non  inclusi   in  queste
restrizioni.   In   tal  caso,  le   limitazioni  geografiche  vengono
incorporate a tutti gli effetti nel testo di questa Licenza.

13.  Di quando in quando  Free Software Foundation potrebbe pubblicare
versioni  nuove o  riviste della  Licenza Pubblica  Generica Attenuata
(LGPL).  Tali  versioni saranno  simili  a  questa  nello spirito,  ma
potranno  differire  nei  dettagli  al  fine  di  coprire  problemi  e
situazioni nuove.

A ciascuna  versione viene assegnato un numero  identificativo.  Se la
Libreria specifica  di essere coperta  da una particolare  versione di
questa Licenza  e "da qualsiasi versione  successiva" il Licenziatario
può scegliere di aderire  alle condizioni della versione specificata o
a quelle  di una  successiva. Se la  Libreria non specifica  il numero
della versione, il Licenziatario può optare per una versione qualsiasi
tra quelle pubblicate dalla Free Software Foundation.

14.  Nel caso il Licenziatario voglia incorporare parti della Libreria
in  altri programmi liberi  le cui  condizioni di  distribuzione siano
incompatibili  con  queste,  può  scrivere  all'autore  per  chiederne
l'autorizzazione.  Per  il  software  sotto il  copyright  della  Free
Software   Foundation,  occorre   contattare   quest'ultima;  talvolta
facciamo  delle eccezioni a  queste regole.  La nostra  decisione sarà
guidata da  due finalità:  preservare la libertà  di tutti  i prodotti
derivati dal nostro software libero  e promuovere la condivisione e il
riutilizzo del software in generale.

NESSUNA GARANZIA


15. POICHÉ LA LIBRERIA VIENE CONCESSA CON LICENZA GRATUITA, NON ESISTE
ALCUNA GARANZIA  PER LA LIBRERIA, NEI LIMITI  CONSENTITI DALLE VIGENTI
LEGGI.  SE  NON INDICATO DIVERSAMENTE  PER ISCRITTO, IL  DETENTORE DEL
COPYRIGHT E LE ALTRE PARTI FORNISCONO IL PROGRAMMA "COSÌ COM'È", SENZA
ALCUN TIPO DI GARANZIA, NÉ  ESPLICITA NÉ IMPLICITA; CIÒ INCLUDE, SENZA
LIMITARSI  A  QUESTO,  LA  GARANZIA  IMPLICITA  DI  COMMERCIABILITÀ  E
UTILIZZABILITÀ PER UNO SCOPO PARTICOLARE.  TUTTI I RISCHI SU QUALITÀ E
PRESTAZIONI  DELLA LIBRERIA  SONO A  CARICO DEL  LICENZIATARIO.  SE LA
LIBRERIA  DOVESSE  RIVELARSI  DIFETTOSA,  IL LICENZIATARIO  SI  ASSUME
L'ONERE DI OGNI MANUTENZIONE, RIPARAZIONE O CORREZIONE NECESSARIA.

16.  NÉ  IL DETENTORE  DEL  COPYRIGHT, NÉ  ALTRE  PARTI AUTORIZZATE  A
MODIFICARE E/O  RIDISTRIBUIRE LA LIBRERIA SECONDO  QUANTO STABILITO IN
QUESTA LICENZA,  SONO RESPONSABILI IN  ALCUN MODO PER  EVENTUALI DANNI
NEI  CONFRONTI DEL  LICENZIATARIO, A  MENO CHE  CIÒ NON  SIA RICHIESTO
DALLE  LEGGI VIGENTI  O SIA  SPECIFICATO IN  UN ACCORDO  SCRITTO. SONO
INCLUSI  DANNI GENERICI,  SPECIALI O  INCIDENTALI, COME  PURE  I DANNI
CONSEGUENTI  DALL'USO  O   DALL'IMPOSSIBILITÀ  DI  USARE  LA  LIBRERIA
(INCLUSO, MA SENZA LIMITARSI A  QUESTO, LA PERDITA E LA CORRUZIONE DEI
DATI,  LE PERDITE  SOSTENUTE  DAL  LICENZIATARIO O  DA  TERZE PARTI  E
L'INCAPACITÀ  DA   PARTE  DELLA  LIBRERIA  DI   INTERAGIRE  CON  ALTRO
SOFTWARE), ANCHE  NEL CASO IL DETENTORE  O LE ALTRE  PARTI SIANO STATE
AVVISATE DELL'EVENTUALITÀ DI TALI DANNI.

FINE DEI TERMINI E DELLE CONDIZIONI
